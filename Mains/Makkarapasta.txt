Makkarapasta

Pilkotaan 1 punasipuli, 2 valkosipulin kynttä ja 1 paprika hienommaksi palaksi, lisätään kuivamausteina salviaa ja timjamia ja kuullotetaan öljyssä viitisen minuuttia. Tuore chili toimii myös, riippuen siitä miten tulista chorizoa käyttää.
   
Lisätään sekaan tomaattipyrettä purkillinen, tölkillinen säilöttyjä tomaatteja (esim. Mutti) sekä 1,5dl vettä ja 1,5dl valkoviiniä, pakkollisena myös hyppysellinen sokeria! Keitellään soppaa kasaan niin, että neste keittyy puoleen. 
   
Mausteista raakamakkaraa on ensin esikeitetty haarukalla pisteltynä 10min, sitten ruskistettu pannulla. Yllä nähty kastike on siloiteltu sauvasekoittimella huolellisesti, koemaistettu ja sitten vaan makkaroiden sekaan. Itse käytin tähän Saarioisen chorizoa. Parempaakin olen nähnyt...

Keitellään pappardelleä noin 8 minuuttia ja pyöräytetään kastike sekaan. 

Kasataan annos lautaselle, höylätään hieman parmesaania päälle, sekä viimeistellään ruohosipulilla. Basilikakin käy. Jos sattuu olemaan smetanaa tai ranskankermaa, niin se olisi myös hyvä lisuke taittamaan valkkarin, makkaran, tomaattien ja chilin runsasta ja voimakasta makua. 

Sitten vaan takamus tuoliin ja leukaluihin kiinni-auki liikettä. 
