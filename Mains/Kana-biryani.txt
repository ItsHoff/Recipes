Kana-biryani

Biryanissa riisi, mausteet ja marinoitu liha kypsennetään samassa kattilassa. Näin riisi imee itseensä kaikki ihanat aromit. Ohjeen pyyhetemppu on tärkeä: se imee ruuasta ylimääräisen kosteuden, jolloin riisistä tulee ilmavaa.

4 ANNOSTA

VALMISTUSAIKA 40 MIN + 2 H
500 g broilerin rintafileitä
 Marinadi:
1 dl paksua jogurttia
1 rkl tuoretta inkivääriä raastettuna
4 valkosipulinkynttä
2 vihreää chiliä
2 rkl sitruunamehua
1 tl garam masala -mausteseosta
1 tl kurkumaa
½–1 tl chilijauhetta
½ tl kardemummaa
 Riisi:
4 dl basmatiriisiä
2 sipulia
4 rkl rypsiöljyä (tai gheetä
eli kirkastettua voita)
10 vihreää kardemummaa
6 kokonaista neilikkaa
1 kanelitanko
2 tl juustokuminaa
1½ tl korianteria
½ tl mustapippuria
4 dl vettä
2 laakerinlehteä
2 tl suolaa
 Viimeistelyyn:
1 dl korianteria hienonnettuna
½ dl minttua hienonnettuna
 
 Pilko broilerin rintafileet kuutioiksi pienehköön kulhoon. Mittaa päälle jogurtti.

 Kuori ja raasta inkivääriä hienolla terällä. Sekoita broilerin joukkoon. Kuori valkosipulit ja purista ne valkosipulipuristimella seokseen.

 Poista chileistä kanta ja hienonna chilit. Jos pidät tulisesta, hienonna chilit siemenineen. Jos miedommasta, halkaise chilit ja poista siemenet ennen hienontamista. Lisää joukkoon.

 Mausta marinadi vielä sitruunamehulla, garam masalalla, kurkumalla, chilijauheella ja kardemummalla. Anna broilerin marinoitua jääkaapissa 2 tuntia.

 Mittaa riisi kulhoon ja kaada päälle runsasti kylmää vettä. Kaada tiheään siivilään ja jatka huuhtelemista vielä hanan alla, kunnes huuhteluvesi on kirkasta. Kaada sitten tiheään siivilään ja valuta.

 Kuori ja halkaise sipulit. Leikkaa mahdollisimman ohuiksi viipaleiksi. Kuumenna laakeassa kattilassa tai kannellisessa paistokasarissa rypsiöljy tai ghee. Ruskista sipuleita 5–10 minuuttia.

 Lisää vihreät kardemummat, neilikat, kanelitanko, juustokumina, korianteri ja mustapippuri. Kääntele minuutin ajan. Lisää valutettu riisi ja paista vielä minuutti.

 Lisää vesi, laakerinlehdet ja suola sekä broileri marinadeineen. Sekoita.

 Anna kiehua kannen alla 10–12 minuuttia, kunnes neste on imeytynyt riisiin. Käännä lämpö pois, mutta jätä kattila levylle. Avaa kansi ja levitä kattilan päälle nopeasti puhdas keittiöpyyhe (tai muutama pala talouspaperia) ja aseta kansi takaisin niin, että se pitää pyyhettä paikoillaan. Pyyhe imee ruuasta ylimääräisen kosteuden. Jätä hautumaan 15 minuutiksi.

 Pöyhi riisi kuohkeaksi ja sekoita joukkoon tuoretta hienonnettua korianteria ja minttua. Siirrä tarjoiluvadille. Tarjoa halutessasi mangochutneyn ja raita-kastikkeen kanssa.

Vinkki: Vihreää kardemummaa voi ostaa etnisistä kaupoista ja maustekaupoista.

http://www.hs.fi/paivanlehti/27102016/a1477451812071