Piadina eli italialainen flatbread
Nauti piadina mielitäytteilläsi höystettynä tai keiton ja salaatin kylkiäisenä.

 4–6 kpl

valmistusaika 35 min

4–5 dl
    vehnäjauhoja
1 tl
    leivinjauhetta
½ tl
    suolaa
2 dl
    vettä
2 rkl
    oliiviöljyä

 Sekoita 3 dl jauhoja, leivinjauhe ja suola. Lisää vesi ja öljy. Sekoita tasaiseksi. Lisää jauhoja niin, että taikina irtoaa kulhon reunoista. Vaivaa taikinaa noin 5 minuuttia. Peitä liinalla ja anna levähtää 10 minuuttia.

 Jaa taikina 4–6 osaan. Pyöritä palloiksi. Kauli jauhotetulla alustalla ohuiksi lätyiksi.

 Paista kuumalla, kuivalla pannulla noin 2 minuuttia molemmilta puolilta. Valurautapannu on erityisen hyvä piadinan paistamiseen.

 Voit täyttää leivät esimerkiksi punaisella pestolla, ilmakuivatulla kinkulla, juustolla ja rucolalla. Tarjoa heti.

 Voit myös tarjota leivät sellaisenaan vaikkapa keiton tai salaatin kanssa.

Resepti: Sanna Kekäläinen
