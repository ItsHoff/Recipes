Kukkakaali-valkosipulimuusi
4 ANNOSTA LISÄKKEENÄ

VALMISTUSAIKA 45 MIN

2 kukkakaalia (yht. 1,2 kg)
1 tl timjamia
30 g voita
2 dl parmesaania raastettuna
1 dl kermaa
1 rkl sitruunamehua
¾–1 tl suolaa
mustapippuria myllystä
Paahdetut valkosipulit:
2 valkosipulia
oliiviöljyä
 Valmista ensin paahdetut valkosipulit. Leikkaa kokonaisista valkosipuleista pois hattu niin, että kynsien yläosat tulevat näkyviin.

 Ota pala foliota ja kierrä se palojen ympärille, mutta ei päälle. Valuta päälle oliiviöljyä niin, että sitä on kauttaaltaan kynsien pinnalla.

 Paahda valkosipuleita 180-asteisessa uunissa noin 40 minuuttia. Jos pinta tummuu liikaa, voit peittää sitä foliolla loppuvaiheessa. Anna jäähtyä hieman ja purista sitten kynnet kokonaisina ulos tai kaiva ne kuoristaan veitsellä.

 Erottele kukkakaalit nupuiksi ja laita ne suureen kattilaan. Kaada päälle vettä niin, että kukkakaalit juuri ja juuri peittyvät. Lisää keitinveteen timjami. Keitä nuput pehmeiksi. Kaada keitetyistä kukkakaaleista pois keitinvesi.

 Lisää kuumien kukkakaalien joukkoon kuoristaan otetut paahdetut valkosipulinkynnet, voi, parmesaaniraaste, kerma ja sitruunamehu.

 Soseuta tasaiseksi sauvasekoittimella. Mausta suolalla ja mustapippurilla. Tarjoa grillatun lohen, broilerin, kasvispihvin, pihvin tai makkaran kanssa.
 http://www.hs.fi/blogi/kiusauksessa/a1469416904253