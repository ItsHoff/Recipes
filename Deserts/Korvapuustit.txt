Korvapuustit
35 annosta	
Vasta paistettu korvapuusti tuoksuu ja maistuu taivaalliselta. Vuodesta 2006 alkaen kansallista korvapuustipäivää on vietetty
Suomessa 4. lokakuuta. Ruotsalaisessa korvapuustissa kanelikierteet näkyvät ylhäältä katsottuna, kun taas Suomessa kierteet
näkyvät perinteisesti korvapuustin sivuilla.
Avainsanat: Leivonnaiset makeat, Perinneruoat
Valmistusohje
5 dl maitoa tai vettä
50 g hiivaa
1 muna
1½ dl sokeria
1 tl suolaa
1 rkl kardemummaa
n.1 kg vehnäjauhoja
100–150 g sulatettua margariinia tai voita tai
1 – 1 ½ dl juoksevaa margariinia
Täyte:
100 g rasvaa
1 dl sokeria
kanelia
Voiteluun:
munaa
Pinnalle:
raesokeria
1. Lämmitä neste kädenlämpöiseksi. Murenna hiiva taikinakulhoon. Lisää lämmin neste ja anna hiivan liueta siihen. Lisää muna, sokeri ja mausteet.
2. Sekoita nesteeseen niin paljon jauhoja, että saat sakean, vellimäisen seoksen. Vatkaa seos kiiltäväksi.
3. Alusta loput jauhot taikinaan käsin. Jätä jauhoista vähän leivontaan. Vaivaa taikinaa, kunnes se on sileää ja kimmoisaa.
4. Lisää taikinaan rasva ja alusta taikinaa, kunnes se irtoaa käsistä ja kulhon reunoista.
5. Peitä taikinakulho liinalla ja nosta lämpimään ja vedottomaan paikkaan. Anna taikinan nousta noin kaksinkertaiseksi. Nostatusaika noin puoli tuntia.
6. Kaada taikina jauhotetulle leivinpöydälle. Jaa taikina kahtia. ( Älä vaivaa noussutta taikinaa tässä vaiheessa, niin kuin tehdään pikkupullien teossa.)
7. Kauli kummastakin taikinapalasta suorakaiteen muotoinen (noin 30×60 cm) levy. Levitä pinnalle ohut kerros pehmeää rasvaa ja ripottele pinnalle kanelia ja sokeria. Kääri rullaksi kuin kääretorttu, jätä saumakohta alle. Leikkaa rulla noin 15 palaan hieman vinoin viilloin. Nosta palat pystyyn kapeampi puoli ylöspäin. Paina sormella palojen kapea kärki alas pöytään niin, että leikkauspinnat nousevat ylös. Nosta puustit leivinpaperin päälle pellille.
8. Peitä liinalla ja anna kohota.
9. Voitele kohonneet korvapuustit kevyesti vatkatulla munalla. Ripottele päälle raesokeria.
10. Paista uunissa 225°C:ssa 8-10 minuuttia.
11. Anna jäähtyä leivinliinan alla.
Vinkki 1: Jos käytät taikinan nesteenä vettä ja rasvana laktoositonta margariinia, korvapuusteista saa laktoosittomia. Munaallergisille sopivia korvapuusteja syntyy, kun jätät taikinasta pois munan ja voiteluun käytät munan sijasta siirapilla makeutettua vettä.
Vinkki 2: Jos käytät tuorehiivan tilalla kuivahiivaa, lämmitä taikinan neste reilusti kädenlämpöiseksi (+42 °C) ja sekoita kuivahiiva jauhoihin (tähän annokseen 2 pussia).

https://www.martat.fi/reseptit/korvapuustit/