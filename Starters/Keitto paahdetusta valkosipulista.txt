Keitto paahdetusta valkosipulista

Keitto:
8 valkosipulia
2 salottisipulia
3 keskikokoista jauhoista perunaa
1 varsisellerin varsi
1 rkl oliiviöljyä
4 dl vettä
2 dl maitoa
2 dl kermaa
1 rkl valkoista balsamiviinietikkaa
1 tl hunajaa
½ tl suolaa
1 rkl voita
 
Portobellomousse:
250 g portobellosieniä
2 salottisipulia
1 valkosipulinkynsi
2 rkl oliiviöljyä
2 timjaminoksaa
4 salvianlehteä
1 oksa rakuunaa
1 tl rosmariininlehtiä
2 rkl portviiniä
150 g voita
2 kierrosta mustapippuria myllystä
1 tl suolaa

 

 Puolita keittoon tulevat valkosipulit kuorineen niin, että kynnet puolittuvat. Paahda 200-asteisessa uunissa noin puoli tuntia.

 Kuori salottisipulit ja perunat, leikkaa kuutioiksi. Pilko varsiselleri. Kuullota kaikkia oliiviöljyssä laakeassa kattilassa. Lisää paahdetut valkosipulit sellaisenaan kattilaan muiden ainesten joukkoon.

 Kiehauta vesi, lisää se kattilaan. Keitä hiljalleen 10 minuuttia. Lisää maito ja soseuta sauvasekoittimella tai tehosekoittimella, siivilöi.

 Kaada kerma keiton sekaan ja kiehauta. Mausta balsamiviinietikalla, hunajalla ja suolalla. Juuri ennen tarjoilua lisää joukkoon voi pieninä nokareina ja vatkaa kuohkeaksi.

 Tee lisäkkeeksi portobellomoussea, joka tarjotaan joululimpun päällä. Revi sienet paloiksi. Kuori sipulit ja kuutioi. Kuullota sipulia ja sieniä oliiviöljyssä pannulla niin, että sienistä on haihtunut enin neste ja sipulit ovat pehmeitä. Lisää riivityt yrtit ja jatka kypsentämistä pari minuuttia.

 Lisää portviini ja anna kiehahtaa. Jäähdytä huoneenlämpöiseksi.

 Kuutioi kylmä voi peukalonpään kokoisiksi paloiksi. Sekoita monitoimikoneessa voikuutiot ja paistos tasaiseksi massaksi. Mausta suolalla ja pippurilla.
 
 http://www.hs.fi/ruoka/reseptit/a1418789923673