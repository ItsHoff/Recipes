Cong you bing, kiinalaiset kevätsipuliletut

Taikina:
2 dl kuumaa vettä
4 dl erikoisvehnäjauhoja
1 ½ tl leivinjauhetta
1 tl suolaa
 
Täyte:
2 rkl rypsiöljyä
1 rkl seesamöljyä
3 kevätsipulin vartta
½ tl chilihiutaleita
 
Lisäksi:
rypsiöljyä paistamiseen

 

 Mittaa kulhoon melko kuuma (noin 50-asteinen) vesi. Sekoita jauhoihin leivinjauhe ja suola. Kaada jauhoseos kulhoon ja vaivaa taikinaa käsin viitisen minuuttia, kunnes se alkaa hieman irrota sormista. Pyöräytä taikina jauhojen avulla palloksi ja jätä lepäämään noin 20 minuutiksi.

 Kaulitse taikina jauhojen avulla ohueksi, noin 70 x 20 cm:n kokoiseksi levyksi.

 Sekoita keskenään rypsi- ja seesamöljyt. Sivele taikinalevy öljyseoksella esimerkiksi silikonista pullasutia käyttäen.

 Hienonna kevätsipulin varret ja ripottele ne taikinan päälle. Ripottele päälle myös chilihiutaleet.

 Kääri taikina pitkältä sivultaan tiiviiksi rullaksi. Leikkaa rulla neljäksi palaksi. Venytä palat mahdollisimman pitkiksi (noin 30-senttisiksi).

 Ala kiertää palaa toisesta reunasta kiemuralle pöydän pinnan mukaisesti. Käännä uloimmaksi jäävä pääty hieman kiemuran alle. Toista samalla tavalla loput kolme palaa.

 Kaulitse kiemurat jauhojen avulla halkaisijaltaan noin 20 cm:n kokoisiksi ohuehkoiksi letuiksi niin että kierteet litistyvät.

 Kuumenna uuni 80 asteeseen ja vuoraa pelti leivinpaperilla. Laita pelti uuniin.

 Kuumenna rypsiöljyä paistinpannussa. Paista letut yksi kerrallaan. Aloita letusta, jonka kaulitsit ensimmäisenä. Käytä kohtalaisen kovaa lämpöä ja paista lettuja muutaman minuutin ajan molemmilta puolilta, kunnes ne ovat kauniin värisiä. Sujauta valmiit letut uuniin sitä mukaa kun ne valmistuvat, jotta ne pysyvät lämpiminä tarjoiluun asti.

 Tarjoa letut heti alku- tai välipalana tai wokkiruuan lisäkkeenä inkivääri-soija-dippikastikkeen kera.
 
 http://www.hs.fi/ruoka/reseptit/a1394014017108